#Asharien

| Klassificering     | #Stor-varelse #Djur                                                     |
| ------------------ | ----------------------------------------------------------------------- |
| **Även känd som**  | Chawa (auser), Leghobrazo (Asharien), Mångarmade jägaren, Sexögda fasan |
| **Språk**          | -                                                                       |
| **Primära sinnen** | Mörkersyn, Hörsel, Vibrationssinne                                      |
| **Snabbhet**       | Normal (1/2)                                                            |
| **Aggression**     | 4T6 / 18 (Anfaller / Flyr)                                              |

Jordbestarna är besynnerliga och skräckinjagande varelsersom endast återfinns på den röda, torra #Ashaslätten i centrala [[Asharien]]. De är dock kända långt bortom slättens vidder för sitt fruktansvärda skrik och sin blodtörstiga jakt efter solnedgången.
Det finns organisationer i [[Asharien]] som gärna skulle se jordbesten helt utrotad då de inte sällan angriper handelskaravaner och boskapsfösare.

# Beskrivning

Jordbestarna är någorlunda humanoida i sin kroppsform och ungefär lika långa som en typisk människa men med ett flertal iögonfallande drag. Först och främst har den fyra långa armar som sticker ut från torson, vars händer slutar i kraftiga klor. Benen är även ganska korta i förhållande till dess längd, vilket ger den en mycket säregen kroppsform. Huden är tjock och skrovlig och har samma matta, brunröda färg som #Ashaslätten, vilket låter den kamouflera sig väl i sina jaktmarker. Huvudet är försett med ett enormt tandbestyckat gap, ovan vilket vilar tre stycken starkt gröna ögonpar som obevekligt stirrar mot sitt nästa offer.

# Beteende

Dessa varelser gräver ut sina boningar i den uttorkade jorden, där de sedan bildar kolonier som brukar bestå av ungefär ett dussin medlemmar. De som utforskat övergivna jordbestnästen har funnit otaliga rum och gångar, där flertalet av dessa verkar fylla specifika syften såsom matförråd, sovsalar och barnkammare. Det mest anmärkningsvärda är dock de ristningar som verkar ha utförts med klor längs vissa av väggarna likt primitiva grottmålningar.
Huruvida dessa mönster faktiskt har ristats av jordbestarna eller om det bara handlar om ett spratt spelat av unga äventyrare är dock något som tvistas om av de lärde. Om ristningarna utförs av jordbestarna skulle detta stärka teorin att jordbestarna har ett rudimentärt språk – en teori som ännu inte kunnat bevisas då möten med dessa varelser tenderar att ha ett mycket olyckligt slut för de akademiker som varit modiga eller dumma nog att försöka testa den.
Under dagens ljusa timmar är dessa varelser mycket skygga och lägger sig helst att vila i sina underjordiska boningar. När solen väl har gått ner kryper de upp ur sina hålor och hela Ashaslätten förvandlas då till deras jaktmarker. De tycks jaga alla sorters varelser och överfaller vanligtvis sina offer i grupp. Bytet slukas ofta levande, men de bitar som blir över släpas tillbaka till deras näste för att sparas eller matas till ungar som är för små för att själva delta i jakten.