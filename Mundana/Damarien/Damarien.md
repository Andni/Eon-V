#land #Damarien

| **Yta**            | 68 500 km²                                                                                                                       |
| ------------------ | -------------------------------------------------------------------------------------------------------------------------------- |
| **Invånare**       | 960 000                                                                                                                          |
| **Statsskick**     | Monarkisk diktatur                                                                                                               |
| **Statsöverhuvud** | Storfurste Thamas Vitfjäder                                                                                                      |
| **Huvudstad**      | [[Targus]] (10 000 invånare)                                                                                                     |
| **Myntfot**        | 1 dukat = 160 targaterdaler. 1 florin = 6 targaterdaler. 1 targaterdaler = 40 klippingar. En targaterdaler är värd ett silver.     |

# Geografi

På västra Asharinahalvön ligger storfurstendömet Damarien, skymningens rike. Det är ett land omgivet av naturliga gränser i form av de höga Khazimbergen i öster och norr, det stormiga Purpurhavet i väster och ångande träskmarker vid den södra gränsfloden Krylons stränder. Allt detta har bidragit till att Damarien genom historien varit tämligen isolerat och utvecklat en säregen kultur. Trots sin ringa storlek har storfurstendömet en tämligen varierande natur och klimat. På den sydvästra halvön [[Hammarnäs]]et och ögruppen Septasoriaderna är klimatet varmt och behagligt, men tämligen torrt. Vädret blir allt kallare och våtare ju längre norrut och ju längre inåt land man kommer. Mycket av det sydliga inlandet domineras av torra slätter, även om det finns några stora och vilda löv- och tallskogar. I några av dessa kan man finna gigantiska rödvedstallar, av vilka de största är höga som femtio män och äldre än riket Damarien. I norr domineras inlandet av den väldiga [[Järvskogen]], en svårforcerad vildmark som kontrolleras av aggressiva, främlingsfientliga thismalver. I nordöst ligger [[Culnardalen]], en av Asharinahalvöns allra mest isolerade människobosättningar. I nordväst utgörs gränsen mot Jargiska kejsardömet av De fallnas flod, som övervakas av både jargiska och damariska gränsfort. Under de senaste årtiondena har även den södra gränsfloden Krylon blivit hårt bevakad i och med att relationen mellan Damarien och Västmark försämrats allt mer. Även om Damarien har flera stora städer bor de flesta av dess invånare på landsbygden, där många av dem slavar som livegna bönder under riketsädlingar. Även om mycket av landet numera är uppodlat och befolkat finns det gott om vildmark fylld med monster och vilddjur såsom basilisker, rötkrälare, slättvargar, jätteskogskatter eller leshider, vilket gör att det kan vara mycket farligt att resa genom den damariska landsbygden.

# Historia & politik

Damarien var i forntiden ett rike av djupa alvskogar och dvärgastyrda bergstrakter, men ödelades till stor del under dessa folkslags fjärde stora krig, ungefär vid tiden för Ljusbringarens rening i Jargien. I deras ställe grundandes flera mänskliga stadsstater, ofta av hedniska jargier som flytt religiösa förföljelser i hemlandet. Snart uppstod dock en ny maktfaktor – de vandöda lamiorna, vilka dominerade landet från slottet Vesperiardina, skymningens trädgård. Först under Dagbräckningskriget på 700-talet drevs dessa ut av en allians ledd av trollkarlen Damas den svarte, Damariens första storfurste. Med sina många adelsätter, klasser, religioner och utländska intressen har Damarien dock visat sig vara svårstyrt; mången storfurste har stupat för usurpatorers klingor eller lönnmördares dolkar, och mången tyrann har knappt kallnat förrän det som varit enat än en gång splittrats. Under de fem furstarnas tid (1530–1822 e.D.) rådde en långvarig splittring som endast ändades med fredspakten i Sin-Megada, då bland annat en begränsad form av religionsfrihet infördes.

År 2596 e.D. utkämpades det katastrofala Vansinnets krig mot Melorion, vilket slutade med att krigsherren Cemorg Pålspetsaren tog makten. Hans blodiga välde ändades då han stupade i en misslyckad invasion av Västmark. Efter en tid av relativ fred och välstånd ödelades staden [[Helm]] år 2866 e.D. av en mystisk, ohelig katastrof som i folkmun fått namnet Helmslakten. Några år senare drabbades Damarien av omfattande missväxt, svält och uppror. Detta banade väg för den jargiske adelsmannen Thamas Vitfjäder, som år 2943 e.D. kunde utropa sig till storfurste efter att ha erövrat [[Targus]] i spetsen för en legoknektsarmé och äktat den tidigare storfurstens dotter Ariandra. Thamas visade sig vara en kompetent men ytterst brutal härskare som med hjälp av sina lojala nattgardister tryggade ett autokratiskt styre genom att förfölja, avrätta och landsförvisa stora delar av den gamla damariska adeln i vad som kommit att kallas ”Storfurst Thamas Vinskörd”. Thamas Envålds härskaren är dock, sin tyranniska regim till trots, populär bland många damarier, som uppskattar den nya regimens stabilitet och kampen mot korruption och de gamla, hatade adelsätterna. Under Thamas tjugofyraåriga regim har Damarien blivit ett starkt, men slutet rike, isolerat från omvärlden. Många utlänningar fruktar att storfursten har planer på att utsträcka sin makt utanför storfurstendömets gränser. Nu är Thamas en åldrad man, och det sägs att hans drottning Ariandra den Behagfulla sitter på den sanna makten. Samtidigt vässar hans fiender sina knivar – såväl de upproriska adelsmännen i Vargriddarorden som de egensinniga ädlingarna av ätten van Culnar, som ofta anklagats för samröre med vandöda och blodskultister.

# Samhälle & kultur

Damarien är ett strikt klassamhälle där adeln sedan årtusenden tillbaka behandlat sina undersåtar som sin egen pri vata egendom. Situationen har förbättrats något under Thamas regim, men de allra flesta damarier är fortfarande fattiga och inte sällan livegna bönder. Borgare i städerna är ofta något friare än landsortsborna och städerna styrs av stadsmannaråd som svarar direkt under storfursten. Det damariska rättsväsendet under Thamas har utvecklats till ett drakoniskt system, fritt från korruption men fullständigt lojalt till regimen. Stora delar av den gamla adeln har rensats ut och ersatts av Thamas lojalister, men det finns fortfarande delar av landsbygden där den gamla adeln styr som tidigare. Mest känt är [[Culnardalen]], som ännu regeras av den urgamla, mystiska ätten van Culnar.

Damarierna är ett tämligen konservativt folk vars kultur formats av isolation, brutala härskare, inbördeskrig och religiösa motsättningar. Familjen, religionen och bygemenskapen är mycket viktig för damarierna och den som sätter sig upp mot sina överordnade eller drar skam över sin familj kan förvänta sig utfrysning eller våld från sina före detta nära och kära. I damarisk kultur ses heder som något kollektivt och det anses viktigt att en individ alltid svarar inför någon form av auktoritetsperson, såsom ett familjeöverhuvud, en officerare, länsherre eller religiös ledare. I likhet med Jargien är den damariska kulturen relativt jämställd när det kommer till mäns och kvinnors rättigheter inför lagen. Det finns dock klara uppfattningar om vad som anses passande yrken för män och kvinnor och damarier visar sällan särskilt stor förståelse för de som bryter mot gamla, väletablerade traditioner och normer. Könsrollerna tenderar att vara mindre rigida i storstäderna och hos adeln.

Damarierna tillhör flera olika religioner och i praktiken åtnjuter rikets folk en tämligen utbredd religionsfrihet. Daakkyrkan är den största religionen och dominerar hos adeln, i städerna och längs kusterna. De flesta Daaktrogna är milargoaner, men även en del grupper som betraktas som kätterska i Kejsardömet, såsom Jordesoldatens vittnen, är tillåtna och utbredda bland den damariska allmogen. Vindtron är en mystisk religion som leds av vindmunkar i inlandet och vars anhängare tillber djurandar och de fem vindarna. Religionens högborg är ett mäktigt kloster kallat [[Vita klostret]] östra Damarien. Den tredje gruppen utgörs av hedningar, som är anhängare till urgamla religioner som överlevt bland damarierna efter att ha utplånats i Jargien. Hedendomen tillber flera olika gudar, bland annat Jordmodern Leticia, havsguden Navare och dödsguden Dibuk. De flesta hedningar bor i inlandet och i norra Damarien. Inom hedendomen har det växt fram en militant, radikal gruppering kallad Kristallorden, vars medlemmar regelbundet för krig i första hand mot vindmunkarna och i andra hand mot allt som de anser hotar hedningarnas intressen. Det finns dock religioner som är förbjudna och som aktivt förföljs av rikets härskare. Bland dessa märks de blodssekter som tillber vampyrer och den mörke guden Xinus kult. Samorismen förekommer i söder, men dess anhängare förföljs av Thamas regim, som betraktar solgudarnas anhängare som lojala mot fiendenationen Västmark.

# Blandade spelgrupper

Rikets isolation gör att många damarier, i synnerhet på landsbygden, aldrig sett en utlänning och är tämligen misstänksamma mot främmande folk och kulturer. De två största etniska grupperna i Damarien är damarier och jargier. Damarier är den största folkgruppen, men jargier är inte nödvändigtvis från Kejsardömet. I Damarien definieras jargier som personer vars modersmål är jargiska och som tillhör Daakkyrkan. Andra människogrupper i storfurstendömet är cirefalier, som mestadels bor i kuststäderna, och västmarkare, som primärt bor i söder. Fedaker förekommer i hela riket, men deras nomadiska livsstil gör att de ofta betraktas med stor misstänksamhet. Deras djupa Daaktro gör också att de ofta attackeras och förföljs av Kristallordern. Dvärgar, i synnerhet klan Ghor, har alltid haft högt anseende i Damarien och förekommer på många platser i riket. Alverna är landets urinvånare och betraktas ofta med stort hat och misstänksamhet, i synnerhet i norra Damarien, där folket ofta legat i konflikt med [[Järvskogen]]s thismalver, även om man i kuststäderna är mer van vid pyaralver och har en mer öppen attityd mot alver. Misslor förekommer knappt i Damarien och förväxlas ofta med alver. Damarierna fruktar och avskyr i regel tiraker, då deras främsta erfarenheter av detta folk i regel kommit i form av plundrare från Kiaz eller pirater vid kusterna. Även här är folk dock i regel något mer toleranta mot tiraker i de större kuststäderna, där man även har erfarenhet av tirakiska legoknektar och köpmän. Det enklaste sättet att klara sig som utlänning i Damarien är att vara i tjänst hos en mäktig patron eller ha en högt respekterad damarier som vän, som kan gå i god för dig inför sina misstänksamma landsmän.
